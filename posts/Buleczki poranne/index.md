

---
title: "Bułeczki poranne"
date: 2023-06-15
draft: false

categories:
    - pieczywo
tags:
    - śniadanie
---

## Bułeczki poranne


Dzień dobry Słoneczka

Chociaż u nas na Podkarpaciu od prawie dwóch tygodni pogoda bardziej wskazuje na zbliżającą się jesień niż lato, to przynajmniej zaserwuję troszkę lata na talerzu.

Cały czas też staram się Wam uświadomić ,że nie ma nic wspanialszego z rana niż zapach świeżo pieczonych bułek i śniadanie w gronie rodzinnym.
Przypominam Wam mój ulubiony przepis na bułeczki śniadaniowe, najbardziej chrupiące i aromatyczne jakie jadłam.
 
Przepis z małymi zmianami, które chyba tylko jeszcze sprawiły, że bułeczki stały się moim większym uzależnieniem.


## Bułeczki poranne

Przepis 8 szt (lub 4 bułki i 2 bagietki)

* 25g drożdży świeżych
* Pół łyżeczki cukru
* 1 łyżeczka miodu
* 400ml śmietany
* 100ml wody
* 2 płaskie łyżeczki soli
* 600g mąki pszennej.

Drożdże zasypujemy cukrem mieszamy, dodajemy miód czekamy aż zrobią się płynne. Dolewamy śmietany wymieszanej z wodą, musi być letnia, wsypujemy sól, dokładnie mieszamy. 
Na końcu dodajemy mąkę. 
Wyrabiamy ciasto, mieszamy ok 5 minut.
Ciasto odstawiamy pod przykryciem na ok godzinę w ciepłe miejsce.
Po tym czasie wykladamy ciasto na stolnicę dość mocno opruszoną mąką, dzielimy na 8 części.
Formujemy bułeczki, pamiętając o tym, żeby jak najmniej mąki wtłoczyć do środka. Bułki z wierzchu posypujemy mąką, lekko nacinamy.
Układamy na głębokiej blaszce z piekarnika wyłożonej papierem, posypanej mąką.
Przykrywamy drugą blaszką.
Pieczemy w temp. 230st. z termoobiegiem, ok. 20 minut pod przykryciem.
Następnie 5-7 minut bez przykrycia.


## smacznego